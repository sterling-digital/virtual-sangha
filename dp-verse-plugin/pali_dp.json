{
	"1": {
		"chapter": "1",
		"text": "Manopubbaṅgamā dhammā manoseṭṭhā manomayā\\nManasā ce paduṭṭhena bhāsati vā karoti vā\\nTato naṃ dukkhamanveti cakkaṃ va vahato padaṃ"
	},
	"2": {
		"chapter": "1",
		"text": "Manopubbaṅgamā dhammā manoseṭṭhā manomayā\\nManasā ce pasannena bhāsati vā karoti vā\\nTato naṃ sukhaṃ anveti chāyā va anapāyinī"
	},
	"3": {
		"chapter": "1",
		"text": "Akkocchi maṃ avadhi maṃ ajini maṃ ahāsi me\\nYe taṃ upanayhanti veraṃ tesaṃ na sammati"
	},
	"4": {
		"chapter": "1",
		"text": "Akkocchi maṃ avadhi maṃ ajini maṃ ahāsi me\\nYe taṃ na upanayhanti veraṃ tesūpasammati"
	},
	"5": {
		"chapter": "1",
		"text": "Na hi verena verāni sammantīdha kudācanaṃ\\nAverena ca sammanti esa dhammo sanantano"
	},
	"6": {
		"chapter": "1",
		"text": "Pare ca na vijānanti mayaṃ ettha yamāmase\\nYe ca tattha vijānanti tato sammanti medhagā"
	},
	"7": {
		"chapter": "1",
		"text": "Subhānupassiṃ viharantaṃ indriyesu asaṃvutaṃ\\nBhojanambhi amattaññuṃ kusītaṃ hīnavīriyaṃ\\nTaṃ ve pasahati māro vāto rukkhaṃ va dubbalaṃ"
	},
	"8": {
		"chapter": "1",
		"text": "Asubhānupassiṃ viharantaṃ indriyesu susaṃvutaṃ\\nBhojanambhi ca mattaññuṃ saddhaṃ āraddhavīriyaṃ\\nTaṃ ve nappasahati māro vāto selaṃ va pabbataṃ"
	},
	"9": {
		"chapter": "1",
		"text": "Anikkasāvo kāsāvaṃ yo vatthaṃ paridahessati\\nApeto damasaccena na so kāsāvaṃ arahati"
	},
	"10": {
		"chapter": "1",
		"text": "Yo ca vantakasāvassa sīlesu susamāhito\\nUpeto damasaccena sa ve kāsāvaṃ arahati"
	},
	"11": {
		"chapter": "1",
		"text": "Asāre sāramatino sāre cāsāradassino\\nTe sāraṃ nādhigacchanti micchāsaṃkappagocarā"
	},
	"12": {
		"chapter": "1",
		"text": "Sārañca sārato ñatvā asārañca asārato\\nTe sāraṃ adhigacchanti sammāsaṃkappagocarā"
	},
	"13": {
		"chapter": "1",
		"text": "Yathāgāraṃ ducchannaṃ vuṭṭhi samativijjhati\\nEvaṃ abhāvitaṃ cittaṃ rāgo samativijjhati"
	},
	"14": {
		"chapter": "1",
		"text": "Yathāgāraṃ succhannaṃ vuṭṭhi na samativijjhati\\nEvaṃ subhāvitaṃ cittaṃ rāgo na samativijjhati"
	},
	"15": {
		"chapter": "1",
		"text": "Idha socati pecca socati pāpakārī ubhayattha socati\\nSo socati so vihaññati disvā kamma kiliṭṭhamattano"
	},
	"16": {
		"chapter": "1",
		"text": "Idha modati pecca modati katapuñño ubhayattha modati\\nSo modati so pamodati disvā kamma visuddhimattano"
	},
	"17": {
		"chapter": "1",
		"text": "Idha tappati pecca tappati pāpakārī ubhayattha tappati\\nPāpaṃ me katanti tappati bhiyyo tappati duggatiṃ gato"
	},
	"18": {
		"chapter": "1",
		"text": "Idha nandati pecca nandati pāpakārī ubhayattha nandati\\nPāpaṃ me katanti nandati bhiyyo nandati suggatiṃ gato"
	},
	"19": {
		"chapter": "1",
		"text": "Bahumpi ce sahitaṃ bhāsamāno\\nNa takkaro hoti naro pamatto\\nGopo va gāvo gaṇayaṃ paresaṃ\\nNa bhāgavā sāmaññassa hoti"
	},
	"20": {
		"chapter": "1",
		"text": "Appampi ce sahitaṃ bhāsamāno\\nDhammassa hoti anudhammacārī\\nRāgañca dosañca pahāya mohaṃ\\nSammappajāno suvimuttacitto\\nAnupādiyāno idha vā huraṃ vā\\nSa bhāgavā sāmaññassa hoti"
	},
	"21": {
		"chapter": "2",
		"text": "Appamādo amatapadaṃ pamādo maccuno padaṃ\\nAppamattā na mīyanti ye pamattā yathā matā"
	},
	"22": {
		"chapter": "2",
		"text": "Etaṃ visesato ñatvā appamādamhi paṇḍitā\\nAppamāde pamodanti ariyānaṃ gocare ratā"
	},
	"23": {
		"chapter": "2",
		"text": "Te jhāyino sātatikā niccaṃ daḷhaparakkamā\\nPhusanti dhīrā nibbāṇaṃ yogakkhemaṃ anuttaraṃ"
	},
	"24": {
		"chapter": "2",
		"text": "Uṭṭhānavato satimato sucikammassa nisammakārino\\nSaññatassa ca dhammajīvino appamattassa yaso bhivaḍḍhati"
	},
	"25": {
		"chapter": "2",
		"text": "Uṭṭhānenappamādena saññamena damena ca\\nDīpaṃ kayirātha medhāvī yaṃ ogho nābhikīrati"
	},
	"26": {
		"chapter": "2",
		"text": "Pamādamanuyuñjanti bālā dummedhino janā\\nAppamādañca medhāvi dhanaṃ seṭṭhaṃ va rakkhati"
	},
	"27": {
		"chapter": "2",
		"text": "Mā pamādamanuyuñjetha mā kāmarati santhavaṃ\\nAppamatto hi jhāyanto pappoti vipulaṃ sukhaṃ"
	},
	"28": {
		"chapter": "2",
		"text": "Pamādaṃ appamādena yadā nudati paṇḍito\\nPaññāpāsādamāruyha asoko sokiniṃ pajaṃ\\nPabbataṭṭho va bhummaṭṭhe dhīro bāle avekkhati"
	},
	"29": {
		"chapter": "2",
		"text": "Appamatto pamattesu suttesu bahujāgaro\\nAbalassaṃ va sīghasso hitvā yāti sumedhaso"
	},
	"30": {
		"chapter": "2",
		"text": "Appamādena maghavā devānaṃ seṭṭhataṃ gato\\nAppamādaṃ pasaṃsanti pamādo garahito sadā"
	},
	"31": {
		"chapter": "2",
		"text": "Appamādarato bhikkhu pamāde bhaya dassivā\\nSaṃyojanaṃ aṇuṃ thūlaṃ ḍahaṃ aggīva gacchati"
	},
	"32": {
		"chapter": "2",
		"text": "Appamādarato bhikkhu pamāde bhaya dassivā\\nAbhabbo parihāṇāya nibbāṇasseva santike"
	},
	"33": {
		"chapter": "3",
		"text": "Phandanaṃ capalaṃ cittaṃ durakkhaṃ dunnivārayaṃ\\nUjuṃ karoti medhāvī usukāro va tejanaṃ"
	},
	"34": {
		"chapter": "3",
		"text": "Vārijo va thale khitto okamokata ubbhato\\nPariphandatidaṃ cittaṃ māradheyyaṃ pahātave"
	},
	"35": {
		"chapter": "3",
		"text": "Dunniggahassa lahuno yatthakāmanipātino\\nCittassa damatho sādhu cittaṃ dantaṃ sukhāvahaṃ"
	},
	"36": {
		"chapter": "3",
		"text": "Sududdasaṃ sunipunaṃ yatthakāmanipātinaṃ\\nCittaṃ rakkhetha medhāvī cittaṃ guttaṃ sukhāvahaṃ"
	},
	"37": {
		"chapter": "3",
		"text": "Dūraṅgamaṃ ekacaraṃ asarīraṃ kuhāsayaṃ\\nYe cittaṃ saññamessanti mokkhanti mārabandhanā"
	},
	"38": {
		"chapter": "3",
		"text": "Anavaṭṭhitacittassa saddhammaṃ avijānato\\nParipalavapasādassa paññā na paripūrati"
	},
	"39": {
		"chapter": "3",
		"text": "Anavassutacittassa ananavāhatacetaso\\nPuññapāpapahīṇassa natthi jāgarato bhayaṃ"
	},
	"40": {
		"chapter": "3",
		"text": "Kumbhūpamaṃ kāyamimaṃ viditvā nagarūpamaṃ cittamidaṃ ṭhapetvā\\nYodhetha māraṃ paññāyudhena jitañca rakkhe anivesano siyā"
	},
	"41": {
		"chapter": "3",
		"text": "Aciraṃ vatayaṃ kāyo paṭhaviṃ adhisessati\\nChuddho apetaviññāṇo niratthaṃ va kaliṅgaraṃ"
	},
	"42": {
		"chapter": "3",
		"text": "Diso disaṃ yantaṃ kayirā verī vā pana verinaṃ\\nMicchāpaṇihitaṃ cittaṃ pāpiyo naṃ tato kare"
	},
	"43": {
		"chapter": "3",
		"text": "Na taṃ mātā pitā kayirā aññe vā pi ca ñātakā\\nSammāpaṇihitaṃ cittaṃ seyyaso naṃ tato kare"
	},
	"44": {
		"chapter": "4",
		"text": "Ko imaṃ paṭhaviṃ vicessati\\nYamalokañca imaṃ sadevakaṃ\\nKo dhammapadaṃ sudesitaṃ\\nKusalo pupphamiva pacessati"
	},
	"45": {
		"chapter": "4",
		"text": "Sekho paṭhaviṃ vicessati\\nYamalokañca imaṃ sadevakaṃ\\nSekho dhammapadaṃ sudesitaṃ\\nKusalo pupphamiva pacessati"
	},
	"46": {
		"chapter": "4",
		"text": "Pheṇūpamaṃ kāyamimaṃ viditvā\\nMarīcidhammaṃ abhisambudhāno\\nChetvāna mārassa papupphakāni\\nAdassanaṃ maccurājassa gacche"
	},
	"47": {
		"chapter": "4",
		"text": "Pupphāni heva pacinantaṃ byāsattamanasaṃ naraṃ\\nSuttaṃ gāmaṃ mahogho va maccu ādāya gacchati"
	},
	"48": {
		"chapter": "4",
		"text": "Pupphāni heva pacinantaṃ byāsattamanasaṃ naraṃ\\nAtittaṃ yeva kāmesu antako kurute vasaṃ"
	},
	"49": {
		"chapter": "4",
		"text": "Yathāpi bhamaro pupphaṃ vaṇṇagandhaṃ aheṭhayaṃ\\nPaḷeti rasamādāya evaṃ gāme munī care"
	},
	"50": {
		"chapter": "4",
		"text": "Na paresaṃ vilomāni na paresaṃ katākataṃ\\nAttano va avekkheyya katāni akatāni ca"
	},
	"51": {
		"chapter": "4",
		"text": "Yathāpi ruciraṃ pupphaṃ vaṇṇavantaṃ agandhakaṃ\\nEvaṃ subhāsitā vācā aphalā hoti akubbato"
	},
	"52": {
		"chapter": "4",
		"text": "Yathāpi ruciraṃ pupphaṃ vaṇṇavantaṃ sagandhakaṃ\\nEvaṃ subhāsitā vācā saphalā hoti pakubbato"
	},
	"53": {
		"chapter": "4",
		"text": "Yathāpi ppupharāsimhā kayirā mālākuṇe bahū\\nEvaṃ jātena maccena kattabbaṃ kusalaṃ bahuṃ"
	},
	"54": {
		"chapter": "4",
		"text": "Na pupphagandho paṭivātameti na candanaṃ tagaramallikā vā\\nSatañca gandho paṭivātameti sabbā disā sappuriso pavāti"
	},
	"55": {
		"chapter": "4",
		"text": "Candanaṃ tagaraṃ vāpi uppalaṃ atha vassikī\\nEtesaṃ gandhajātānaṃ sīlagandho anuttaro"
	},
	"56": {
		"chapter": "4",
		"text": "Appamatto ayaṃ gandho yāyaṃ tagaracandanī\\nYo ca sīlavataṃ gandho vāti devesu uttamo"
	},
	"57": {
		"chapter": "4",
		"text": "Tesaṃ sampannasīlānaṃ appamādavihārinaṃ\\nSammadaññā vimuttānaṃ māro maggaṃ na vindati"
	},
	"58": {
		"chapter": "4",
		"text": "Yathā saṅkāradhānasmiṃ ujjhitasmiṃ mahāpathe\\nPadumaṃ tattha jāyetha sucigandhaṃ manoramaṃ"
	},
	"59": {
		"chapter": "4",
		"text": "Evaṃ saṅkārabhūtesu andhabhūte puthujjane\\nAtirocati paññāya sammāsambuddhasāvako"
	},
	"60": {
		"chapter": "5",
		"text": "Dīghā jāgarato ratti dīghaṃ santassa yojanaṃ\\nDīgho bālānaṃ saṃsāro saddhamma avijānataṃ"
	},
	"61": {
		"chapter": "5",
		"text": "Carañce nādhigaccheyya seyyaṃ sadisamattano\\nEkacariyaṃ daḷhaṃ kayirā natthi bāle sahāyatā"
	},
	"62": {
		"chapter": "5",
		"text": "Puttā matthi dhanammatthi iti bālo vihaññati\\nAttā hi attano natthi kuto puttā kuto dhanaṃ"
	},
	"63": {
		"chapter": "5",
		"text": "Yo bālo maññati bālyaṃ paṇaḍito vā pi tena so\\nBālo ca paṇḍitamānī sa ve bālo ti vuccati"
	},
	"64": {
		"chapter": "5",
		"text": "Yāvajīvampi ce bālo vaṇḍitaṃ payirupāsati\\nNa so dhammaṃ vijānāti dabbī sūparasaṃ yathā"
	},
	"65": {
		"chapter": "5",
		"text": "Muhuttampi ce viñgñu paṇḍitaṃ payirupāsati\\nKhippaṃ dhammaṃ vijānāti jivhā sūparasaṃ yathā"
	},
	"66": {
		"chapter": "5",
		"text": "Caranti bālā dummedhā amitteneva attanā\\nKarontā pāpakaṃ kammaṃ yaṃ hoti kaṭukapphalaṃ"
	},
	"67": {
		"chapter": "5",
		"text": "Na taṃ kammaṃ kataṃ sādhu yaṃ katvā nānutappati\\nYassa assumukho rodaṃ vipākaṃ paṭisevati"
	},
	"68": {
		"chapter": "5",
		"text": "Tañca kammaṃ kataṃ sādhu yaṃ katvā nānutappati\\nYassa patīto sumano vipākaṃ paṭisevati"
	},
	"69": {
		"chapter": "5",
		"text": "Madhuvā maññati bālo yāva pāpaṃ na paccati\\nYadā ca paccati pāpaṃ atha bālo dukkhaṃ nigacchati"
	},
	"70": {
		"chapter": "5",
		"text": "Māse māse kusaggena bālo bhuñjetha bhojanaṃ\\nNa so saṅkhatadhammānaṃ kalaṃ agghati soḷasiṃ"
	},
	"71": {
		"chapter": "5",
		"text": "Na hi pāpaṃ kataṃ kamma sajju khīraṃ va muccati\\nḌahantaṃ bālamanveti bhasmacchanno va pāvako"
	},
	"72": {
		"chapter": "5",
		"text": "Yāvadeva anatthāya ñattaṃ bālassa jāyati\\nHanti bālassa sukkaṃsaṃ muddhamassa vipātayaṃ"
	},
	"73": {
		"chapter": "5",
		"text": "Asataṃ bhāvanamiccheyya purekkhārañca bhikkhusu\\nĀvāsesu ca issariyaṃ pūjā parakulesu ca"
	},
	"74": {
		"chapter": "5",
		"text": "Mameva kataṃ maññantū gihī pabbajitā ubho\\nMameva ativasā assu kiccākiccesu kismici\\nIti bālassa saṃkappo icchā māno ca vaḍḍhati"
	},
	"75": {
		"chapter": "5",
		"text": "Aññā hi lābhūpanisā aññā nibbānagāminī\\nEvametaṃ abhiññāya bhikkhu buddhassa sāvako\\nSakkāraṃ nābhinandeyya vivekamanubrūhaye"
	},
	"76": {
		"chapter": "6",
		"text": "Nidhinaṃ va pavattāraṃ yaṃ passe vajjadassinaṃ\\nNiggayhavādiṃ medhāviṃ tādisaṃ paṇḍitaṃ bhaje\\nTādisaṃ bhajamānassa seyyo hoti na pāpiyo"
	},
	"77": {
		"chapter": "6",
		"text": "Ovadeyyanusāseyya asabbhā ca nivāraye\\nSataṃ hi so piyo hoti asataṃ hoti appiyo"
	},
	"78": {
		"chapter": "6",
		"text": "Na bhaje pāpake mitte na bhaje purisādhame\\nBhajetha mitte kalyāṇe bhajetha purisuttame"
	},
	"79": {
		"chapter": "6",
		"text": "Dhammapīti sukhaṃ seti vippasannena tejasā\\nAriyappavedite dhamme sadā ramati paṇḍito"
	},
	"80": {
		"chapter": "6",
		"text": "Udakaṃ hi nayanti nettikā usukārā namayanti tejanaṃ\\nDāruṃ namayanti tacchakā attānaṃ damayanti paṇḍitā"
	},
	"81": {
		"chapter": "6",
		"text": "Selo yathā ekaghano vātena na samīrati\\nEvaṃ nindāpasaṃsāsu na samiñjanti paṇḍitā"
	},
	"82": {
		"chapter": "6",
		"text": "Yathāpi rahado gambhīro vippasanno anāvilo\\nEvaṃ dhammāni sutvāna vippasīdanti paṇḍitā"
	},
	"83": {
		"chapter": "6",
		"text": "Sabbattha ve sappurisā cajanti na kāmakāmā lapayanti santo\\nSukhena phuṭṭhā atha vā dukhena noccāvacaṃ paṇḍitā dassayanti"
	},
	"84": {
		"chapter": "6",
		"text": "Na attahetu na parassa hetu\\nNa puttamicche na dhanaṃ na raṭṭhaṃ\\nNa iccheyya adhammena samiddhimattano\\nSa sīlavā paññavā dhammiko siyā"
	},
	"85": {
		"chapter": "6",
		"text": "Appakā te manussesu ye janā pāragāmino\\nAthāyaṃ itarā pajā tīramevānudhāvati"
	},
	"86": {
		"chapter": "6",
		"text": "Ye ca kho sammadakkhāte dhamme dhammānuvattino\\nTe janā pāramessanti maccudheyyaṃ suduttaraṃ"
	},
	"87": {
		"chapter": "6",
		"text": "Kaṇhaṃ dhammaṃ vippahāya sukkaṃ bhāvetha paṇḍito\\nOkā anokaṃ āgamma viveke yattha dūramaṃ"
	},
	"88": {
		"chapter": "6",
		"text": "Tatrābhiratimiccheyya hitvā kāme akiñcano\\nPariyodapeyya attānaṃ cittaklesehi paṇḍito"
	},
	"89": {
		"chapter": "6",
		"text": "Yesaṃ sambodhiaṅgesu sammā cittaṃ subhāvitaṃ\\nĀdānapaṭinissagge anupādāya ye ratā\\nKhīṇāsavā jutimanto te loke parinibbutā"
	},
	"90": {
		"chapter": "7",
		"text": "Gataddhino visokassa vippamuttassa sabbadhi\\nSabbaganthappahīṇassa pariḷāho na vijjati"
	},
	"91": {
		"chapter": "7",
		"text": "Uyyuñjanti satimanto na nikete ramanti te\\nHaṃsā va pallalaṃ hitvā okamoka jahanti te"
	},
	"92": {
		"chapter": "7",
		"text": "Yesaṃ sannicayo natthi ye pariññātabhojanā\\nSuññato animitto ca vimokkho yesa gocarā\\nĀkāse va sakuntānaṃ gati tesaṃ durannayā"
	},
	"93": {
		"chapter": "7",
		"text": "Yassāsavā parikkhīṇā āhāre ca anissito\\nSuññato animitto ca vimokkho yassa gocaro\\nĀkāse va sakuntānaṃ padaṃ tassa durannayaṃ"
	},
	"94": {
		"chapter": "7",
		"text": "Yassindriyāni samathaṃ gatāni assā yathā sārathinā sudantā \\r\\nPahīṇamānassa anāsavassa \\r\\nDevā pi tassa pihayanti tādino"
	},
	"95": {
		"chapter": "7",
		"text": "Paṭhavisamo no virujjhati indakhīlūpamo tādi subbato\\nRahado va apetakaddamo saṃsārā na bhavanti tādino"
	},
	"96": {
		"chapter": "7",
		"text": "Santaṃ tassa manaṃ hoti santā vācā ca kamma ca\\nSammadaññā vimuttassa upasantassa tādino"
	},
	"97": {
		"chapter": "7",
		"text": "Assaddho akataññū ca sandhicchedo ca yo naro\\nHatāvakāso vantāso sa ve uttamaporiso"
	},
	"98": {
		"chapter": "7",
		"text": "Gāme vā yadi vā raññe ninne vā yadi vā thale\\nYatthārahanto viharanti taṃ bhūviṃ rāmaṇeyyakaṃ"
	},
	"99": {
		"chapter": "7",
		"text": "Ramaṇīyāni araññāni yattha na ramatī jano \\r\\nVītarāgā ramissanti na te kāmagavesino"
	},
	"100": {
		"chapter": "8",
		"text": "Sahassampi ce vācā anatthapadasaṃhitā\\nEkaṃ atthapadaṃ seyyo yaṃ sutvā upasammati"
	},
	"101": {
		"chapter": "8",
		"text": "Sahassampi ce gāthā antthapadasaṃhitā\\nEkaṃ gāthāpadaṃ seyyā yaṃ sutvā upasammati"
	},
	"102": {
		"chapter": "8",
		"text": "Yo ce gāthāsataṃ bhāse anatthapadasaṃhitaṃ\\nEkaṃ dhammapadaṃ seyyā yaṃ sutvā upasammati"
	},
	"103": {
		"chapter": "8",
		"text": "Yo sahassaṃ sahassena saṅgāme mānuse jine\\nEkañca jeyya attānaṃ sa ve saṅgāmajuttamo"
	},
	"104": {
		"chapter": "8",
		"text": "Attā have jitaṃ seyyo yā cāyaṃ itarā pajā\\nAttadantassa posassa niccaṃ saññatacārino"
	},
	"105": {
		"chapter": "8",
		"text": "Neva devo na gandhabbo na māro saha brahmunā\\nJitaṃ apajitaṃ kayirā tathārūpassa jantuno"
	},
	"106": {
		"chapter": "8",
		"text": "Māse māse sahassena yo yajetha sataṃ samaṃ\\nEkañca bhāvitattānaṃ muhuttampi pūjaye\\nSā yeva pūjanā seyyā yañce vassasataṃ hutaṃ"
	},
	"107": {
		"chapter": "8",
		"text": "Yo ca vassasataṃ jantu aggiṃ paricare vane\\nEkañca bhāvitattānaṃ muhuttampi pūjaye\\nSā yeva pūjanā seyyā yañce vassasataṃ hutaṃ"
	},
	"108": {
		"chapter": "8",
		"text": "Yaṃ kiñci yiṭṭhaṃ va hutaṃ va loke\\nSaṃvaccharaṃ yajetha puññapekkho\\nSabbampi taṃ na catubhāgameti\\nAbhivādanā ujjugatesu seyyā"
	},
	"109": {
		"chapter": "8",
		"text": "Abhivādanasīlissa niccaṃ vaddhāpacāyino\\nCattārā dhammā vaḍḍhanti āyu vaṇṇo sukhaṃ balaṃ"
	},
	"110": {
		"chapter": "8",
		"text": "Yo ca vassasataṃ jīve dussīlo asamāhito\\nEkāhaṃ jīvitaṃ seyyo sīlavantassa jhāyino"
	},
	"111": {
		"chapter": "8",
		"text": "Yo ca vassasataṃ jīve duppañño asamāhito\\nEkāhaṃ jīvitaṃ seyyo paññavantassa jhāyino"
	},
	"112": {
		"chapter": "8",
		"text": "Yo ca vassasataṃ jīve kusīto hīnavīriyo\\nEkāhaṃ jīvitaṃ seyyo viriyamārabhato daḷhaṃ"
	},
	"113": {
		"chapter": "8",
		"text": "Yo ca vassasataṃ jīve apassaṃ udayavyayaṃ\\nEkāhaṃ jīvitaṃ seyyo passato udayavyayaṃ"
	},
	"114": {
		"chapter": "8",
		"text": "Yo ca vassasataṃ jīve apassaṃ amataṃ padaṃ\\nEkāhaṃ jīvitaṃ seyyo passato amataṃ padaṃ"
	},
	"115": {
		"chapter": "8",
		"text": "Yo ca vassasataṃ jīve apassaṃ dhammamuttamaṃ\\nEkāhaṃ jīvitaṃ seyyo passato dhammamuttamaṃ"
	},
	"116": {
		"chapter": "9",
		"text": "Abhitvaretha kalyāṇe pāpā cittaṃ nivāraye\\nDandhaṃ hi karoto puññaṃ pāpasmiṃ ramatī mano"
	},
	"117": {
		"chapter": "9",
		"text": "Pāpaṃ ce puriso kayirā na taṃ kayirā punappunaṃ\\nNa tamhi chandaṃ kayirātha dukkho pāpassa uccayo"
	},
	"118": {
		"chapter": "9",
		"text": "Puññaṃ ce puriso kayirā kayirāthetaṃ punappunaṃ\\nTamhi chandaṃ kayirātha sukho puññassa uccayo"
	},
	"119": {
		"chapter": "9",
		"text": "Pāpo pi passati bhadraṃ yāva pāpaṃ na paccati\\nYadā ca paccati pāpaṃ atha pāpo pāpāni passati"
	},
	"120": {
		"chapter": "9",
		"text": "Bhadro pi passati pāpaṃ yāva bhadraṃ na paccati\\nYadā ca paccati bhadraṃ atha bhadro bhadrāni passati"
	},
	"121": {
		"chapter": "9",
		"text": "Mā pamaññetha pāpassa na mantaṃ āgamissati\\nUdabindunipātena udakumbho pi pūrati\\nPūrati bālo pāpassa thokathokampi ācinaṃ"
	},
	"122": {
		"chapter": "9",
		"text": "Mā pamaññetha puññassa na maṃ taṃ āgamissati\\nUdabindunipātena udakumbho pi pūrati\\nPūrati dhīro puññassa thokathokampi ācinaṃ"
	},
	"123": {
		"chapter": "9",
		"text": "Vāṇijo va bhayaṃ maggaṃ appasattho mahaddhano\\nVisaṃ jīvitukāmo va pāpāni parivajjaye"
	},
	"124": {
		"chapter": "9",
		"text": "Pāṇimhi ce vaṇo nāssa hareyya pāṇinā visaṃ\\nNābbaṇaṃ visamanveti natthi pāpaṃ akubbato"
	},
	"125": {
		"chapter": "9",
		"text": "Yo appaduṭṭhassa narassa dussati\\nSuddhassa posassa anaṅgaṇassa\\nTameva bālaṃ pacceti pāpaṃ\\nSukhumo rajo paṭivātaṃ va khitto"
	},
	"126": {
		"chapter": "9",
		"text": "Gabbhameke papajjanti nirayaṃ pāpakammino\\nSaggaṃ sugatino yanti parinibbanti anāsavā"
	},
	"127": {
		"chapter": "9",
		"text": "Na antalikkhe na samuddamajajhe\\nNa pabbatānaṃ vivaraṃ pavissa\\nNa vijjatī so jagatippadeso\\nYatthaṭthito mucceyya pāpakammā"
	},
	"128": {
		"chapter": "9",
		"text": "Na antalikkhe na samuddamajajhe\\nNa pabbatānaṃ vivaraṃ pavissa\\nNa vijjati so jagatippadeso\\nYatthaṭthitaṃ nappasahetha maccu"
	},
	"129": {
		"chapter": "10",
		"text": "Sabbe tasanti daṇaḍassa sabbe bhāyanti maccuno\\nAttānaṃ upamaṃ katvā na haneyya na ghātaye"
	},
	"130": {
		"chapter": "10",
		"text": "Sabbe tasanti daṇaḍassa sabbesaṃ jīvitaṃ piyaṃ\\nAttānaṃ upamaṃ katvā na haneyya na ghātaye"
	},
	"131": {
		"chapter": "10",
		"text": "Sukhakāmāni bhūtāni yodaṇḍena vihiṃsati\\nAttano sukhamesāno pecca so na labhate sukhaṃ"
	},
	"132": {
		"chapter": "10",
		"text": "Sukhakāmāni bhūtāni yodaṇḍena na hiṃsati\\nAttano sukhamesāno pecca so labhate sukhaṃ"
	},
	"133": {
		"chapter": "10",
		"text": "Mā voca pharusaṃ kañci vuttā paṭivadeyyu taṃ\\nDukkhā hi sārambhakathā paṭidaṇḍā phuseyyu taṃ"
	},
	"134": {
		"chapter": "10",
		"text": "Sa ce neresi attānaṃ kaṃso upahato yathā\\nEsa patto si nibbāṇaṃ sārambho te na vijjati"
	},
	"135": {
		"chapter": "10",
		"text": "Yathā daṇḍena gopālo gā pāceti gocaraṃ\\nEvaṃ jarā ca maccu ca āyuṃ pācenti pāṇinaṃ"
	},
	"136": {
		"chapter": "10",
		"text": "Atha pāpāni kammāni karaṃ bālo na bujjhati\\nSehi kammehi dummedho aggidaḍḍho va tappati"
	},
	"137": {
		"chapter": "10",
		"text": "Yo daṇḍena adaṇḍesu appaduṭṭhesu dussati\\nDasannamaññataraṃ ṭhānaṃ khippameva nigacchati"
	},
	"138": {
		"chapter": "10",
		"text": "Vedanaṃ pharusaṃ jāniṃ sarīrassa ca bhedanaṃ\\nGarukaṃ vāpi ābādhaṃ cittakkhepaṃ va pāpuṇe"
	},
	"139": {
		"chapter": "10",
		"text": "Rājato vā upassaggaṃ abbhakkhānaṃ va dāruṇaṃ\\nParikkhayaṃ va ñātīnaṃ bhogānaṃ va pabhaṅguraṃ"
	},
	"140": {
		"chapter": "10",
		"text": "Atha vāssa agārāni aggi ḍahati pāvako\\nKāyassa bhedā duppañño nirayaṃ so upapajjati"
	},
	"141": {
		"chapter": "10",
		"text": "Na naggacariyā na jaṭā na paṅkā\\nNānāsakā thaṇḍilasāyikā vā\\nRājo ca jallaṃ ukkuṭikappadhānaṃ\\nSodhenti maccaṃ avitiṇṇakaṅkhaṃ\\n"
	},
	"142": {
		"chapter": "10",
		"text": "Alaṅkato ce pi samaṃ careyya\\nSanto danto niyato brahmacārī\\nSabbesu bhūtesu nidhāya daṇḍaṃ\\nSo brāhmaṇo so samaṇo sa bhikkhu"
	},
	"143": {
		"chapter": "10",
		"text": "Hirīnisedho puriso koci lokasmiṃ vijjati\\nYo nindaṃ apabodhati asso bhadro kasāmiva"
	},
	"144": {
		"chapter": "10",
		"text": "Asso yathā bhadro kasāniviṭiṭho\\nĀtāpino saṃvegino bhavātha\\nSaddhāya sīlena ca vīriyena ca\\nSamādhinā dhammavinicchayena ca\\nSampannavijjācaraṇā patissatā\\nPahassatha dukkhamidaṃ anappakaṃ"
	},
	"145": {
		"chapter": "10",
		"text": "Udakaṃ hi nayanti nettikā usukārā namayanti tejanaṃ\\nDāruṃ namayanti tacchakā attānaṃ damayanti subbatā"
	},
	"146": {
		"chapter": "11",
		"text": "Ko nu hāso kimānando niccaṃ pajjalite sati\\nAndhakārena onaddhā padīpaṃ na gavessatha"
	},
	"147": {
		"chapter": "11",
		"text": "Passa cittakataṃ bimbaṃ arukāyaṃ samussitaṃ\\nĀturaṃ bahusaṅkappaṃ yassa natthi dhuvaṃ ṭhiti"
	},
	"148": {
		"chapter": "11",
		"text": "Parijiṇṇamidaṃ rūpaṃ roganiḍḍhaṃ pabhaṅguraṃ\\nBhijjati pūtisandeho maraṇantaṃ hi jīvitaṃ"
	},
	"149": {
		"chapter": "11",
		"text": "Yānimāni apatthāni alāpūneva sārade\\nKāpotakāni aṭṭhīni tāni disvāna kā rati"
	},
	"150": {
		"chapter": "11",
		"text": "Aṭṭhīnaṃ nagaraṃ kataṃ maṃsalohitalepanaṃ\\nYattha jarā ca maccu ca māno makkho ca ohito"
	},
	"151": {
		"chapter": "11",
		"text": "Jīranti ve rāja rathā sucittā\\nAtho sarīrampi jaraṃ upeti\\nSatañca dhammo na jaraṃ upeti\\nSanto have sabbhi pavedayanti"
	},
	"152": {
		"chapter": "11",
		"text": "Appassutāyaṃ puriso balivaddo va jīrati\\nMaṃsāni tassa vaḍḍhanti paññā tassa na vaḍḍhati"
	},
	"153": {
		"chapter": "11",
		"text": "Anekajāti saṃsāraṃ sandhāvissaṃ anibbisaṃ\\nGahakārakaṃ gavesanto dukkhā jāti punappunaṃ"
	},
	"154": {
		"chapter": "11",
		"text": "Gahakāraka diṭṭho si puna gehaṃ na kāhasi\\nSabbā te phāsukā bhaggā gahakauṭaṃ visaṅkhitaṃ\\nVisaṅkhāragataṃ cittaṃ taṇhānaṃ khayamajjhagā"
	},
	"155": {
		"chapter": "11",
		"text": "Acaritvā brahmacariyaṃ aladdhā yobbane dhanaṃ\\nJiṇṇakoñcā, va jhāyanti khīṇamaccheva pallale"
	},
	"156": {
		"chapter": "11",
		"text": "Acaritvā brahmacariyaṃ aladdhā yobbane dhanaṃ\\nSenti cāpā tikhittā va purāṇāni anutthunaṃ"
	},
	"157": {
		"chapter": "12",
		"text": "Attānaṃ ce piyaṃ jaññā rakkheyya naṃ surakkhitaṃ\\nTiṇṇamaññataraṃ yāmaṃ paṭijaggeyya paṇḍito"
	},
	"158": {
		"chapter": "12",
		"text": "Attānameva paṭhamaṃ patirūpe nivesaye\\nAthaññamanusāseyya na kilisseyya paṇḍito"
	},
	"159": {
		"chapter": "12",
		"text": "Attānañce tathā kayirā yathaññamanusāsati\\nSudanto vata dammetha attā hi kira duddamo"
	},
	"160": {
		"chapter": "12",
		"text": "Attā hi attano nātho kohi nātho paro siyā\\nAttanā va sudantena nāthaṃ labhati dullabhaṃ"
	},
	"161": {
		"chapter": "12",
		"text": "Attanā va kataṃ pāpaṃ attajaṃ attasambhavaṃ\\nAbhimatthati dummedhaṃ vajiraṃ vasmamayaṃ maṇiṃ"
	},
	"162": {
		"chapter": "12",
		"text": "Yassa accantadussīlyaṃ māluvā sālamivotataṃ\\nKaroti so tathattānaṃ yathā naṃ icchatī diso"
	},
	"163": {
		"chapter": "12",
		"text": "Sukarāni asādhūni attano ahitāni ca\\nYaṃ ve hitañca sādhuṃ ca taṃ ve paramadukkaraṃ"
	},
	"164": {
		"chapter": "12",
		"text": "Yo sāsanaṃ arahataṃ ariyānaṃ dhammajīvinaṃ\\nPaṭikkosati dummedho diṭṭhiṃ nissāya pāpikaṃ\\nPhalāni kaṭṭhakasseva attaghaññāya phallati"
	},
	"165": {
		"chapter": "12",
		"text": "Attanā va kataṃ pāpaṃ attanā saṃkilissati\\nAttanā akataṃ pāpaṃ attanā va visujjhati\\nSuddhi asuddhi paccattaṃ nāññamañño visodhaye"
	},
	"166": {
		"chapter": "12",
		"text": "Attadatthaṃ paratthena bahunā pi na hāpaye\\nAttadatthambhiññāya sadatthapasuto siyā"
	},
	"167": {
		"chapter": "13",
		"text": "Hīnaṃ dhammaṃ na seveyya pamādena na saṃvase\\nMicchādiṭṭhiṃ na seveyya na siyā lokavaddhano"
	},
	"168": {
		"chapter": "13",
		"text": "Uttiṭṭhe nappamajjeyya dhammaṃ sucaritaṃ care\\nDhammacāri sukhaṃ seti asmiṃ loke paramhi ca"
	},
	"169": {
		"chapter": "13",
		"text": "Dhammaṃ care sucaritaṃ na naṃ duccaritaṃ care\\nDhammacārī sukhaṃ seti asmiṃ loke paramhi ca"
	},
	"170": {
		"chapter": "13",
		"text": "Yathā bubbulakaṃ passe yathā passe marīcikaṃ\\nEvaṃ lokaṃ avekkhantaṃ maccurājā na passati"
	},
	"171": {
		"chapter": "13",
		"text": "Etha passathiraṃ lokaṃ cittaṃ rājarathūpamaṃ\\nYattha bālā visīdanti natthi saṅgo vijānataṃ"
	},
	"172": {
		"chapter": "13",
		"text": "Yo ca pubbe pamajjitvā pacchā so nappamajjati\\nSo imaṃ lokaṃ pabhāseti abbhā mutto va candimā"
	},
	"173": {
		"chapter": "13",
		"text": "Yassa pāsaṃ kataṃ kammaṃ kusalena pithīyati\\nSo imaṃ lokaṃ pabhāseti abbhā mutto va candimā\\n"
	},
	"174": {
		"chapter": "13",
		"text": "Andhabhūto ayaṃ loko tanukettha vipassati\\nSakunto jālamutto va appo saggāya gacchati"
	},
	"175": {
		"chapter": "13",
		"text": "Haṃsādiccapathe yanti ākāse yanti iddhiyā\\nNiyyanti dhīrā lokamhā jitvā māraṃ savāhiniṃ"
	},
	"176": {
		"chapter": "13",
		"text": "Ekaṃ dhammaṃ atītassa musāvādissa jantūno\\nVitiṇṇaparalokassa natthi pāpaṃ akāriyaṃ"
	},
	"177": {
		"chapter": "13",
		"text": "Na ve kadariyā devalokaṃ vajanti bālā have nappasaṃsanti dānaṃ \\r\\nDhīro ca dānaṃ anumodamāno \\r\\nTeneva so hoti sūkhī parattha "
	},
	"178": {
		"chapter": "13",
		"text": "Pathavyā ekarajjena saggassa gamanena vā\\nSabbalokādhipaccena sotāpattiphalaṃ varaṃ"
	},
	"179": {
		"chapter": "14",
		"text": "Yassa jitaṃ nāvajīyati jitamassa no yāti koci loke\\nTambuddhamanantagocaraṃ apadaṃ kena padena nessatha"
	},
	"180": {
		"chapter": "14",
		"text": "Yassa jālinī visattikā taṇhā natthi kuhiñci netave\\nTambuddhamanantagocaraṃ apadaṃ kena padena nessatha"
	},
	"181": {
		"chapter": "14",
		"text": "Ye jhānapasutā dhīrā nekkhammūpasame ratā\\nDevā pi tesaṃ pihayanti sambuddhānaṃ satīmataṃ"
	},
	"182": {
		"chapter": "14",
		"text": "Kiccho manussapaṭilābho kicchaṃ macchāna jīvitaṃ\\nKicchaṃ saddhammasavanaṃ kiccho buddhānaṃ uppādo"
	},
	"183": {
		"chapter": "14",
		"text": "Sabbapāpassa akaraṇaṃ kusalassa upasampadā\\nSacittapariyodapanaṃ etaṃ buddhāna sāsanaṃ"
	},
	"184": {
		"chapter": "14",
		"text": "Khantī paramaṃ tapo titikkhā\\nNibbāṇaṃ paramaṃ vadanti buddhā\\nNa hi pabbajito parūpaghātī\\nSamaṇo hoti paraṃ viheṭhayanto"
	},
	"185": {
		"chapter": "14",
		"text": "Anūpavādo anūpaghāto pātimokkhe ca saṃvaro\\nMattaññutā ca bhattasmiṃ pantañca sayanāsanaṃ\\nAdhicitte ca āyogo etaṃ buddhāna sāsanaṃ"
	},
	"186": {
		"chapter": "14",
		"text": "Na kahāpaṇavassena titti kāmesu vijjati\\nAppassādā dukhā kāmā iti viññāya paṇḍito"
	},
	"187": {
		"chapter": "14",
		"text": "Api dibbesu kāmesu ratiṃ so nādhigacchati\\nTaṇhakkhayarato hoti sammāsambuddhasāvako"
	},
	"188": {
		"chapter": "14",
		"text": "Bahū ve saraṇaṃ yanti pabbatāni vanāni ca\\nĀrāmarukkhacetyāni manussā bhayatajjitā"
	},
	"189": {
		"chapter": "14",
		"text": "Netaṃ kho saraṇaṃ khemaṃ netaṃ saraṇamuttamaṃ\\nNetaṃ saraṇamāgamma sabbadukkhā pamuccati"
	},
	"190": {
		"chapter": "14",
		"text": "Yo ca buddhañca dhammañca saṅghañca saraṇaṃ gato\\nCattāri ariyasaccāni sammappaññāya passati"
	},
	"191": {
		"chapter": "14",
		"text": "Dukkhaṃ dukkhasamuppādaṃ dukkhassa ca atikkamaṃ\\nAriyañcaṭṭhaṅgikaṃ maggaṃ dukkhūpasamagāminaṃ"
	},
	"192": {
		"chapter": "14",
		"text": "Etaṃ kho saraṇaṃ khemaṃ etaṃ saraṇamuttamaṃ\\nEtaṃ saraṇamāgamma sabbadukkhā pamuccati"
	},
	"193": {
		"chapter": "14",
		"text": "Dullabho purisājañño na so sabbattha jāyati\\nYattha so jāyati dhīro taṃ kūlaṃ sukhamedhati"
	},
	"194": {
		"chapter": "14",
		"text": "Sukho buddhānaṃ uppādo sukhā saddhammadesanā\\nSukhā saṅghassa sāmaggi samaggānaṃ tapo sukho"
	},
	"195": {
		"chapter": "14",
		"text": "Pūjārahe pūjayato buddhe yadi va sāvake\\nPapañca samatikkante tiṇṇasokapariddave"
	},
	"196": {
		"chapter": "14",
		"text": "Te tādise pūjayato nibbute akutobhaye\\nNa sakkā puññaṃ saṅkhātuṃ imettamapi kenaci"
	},
	"197": {
		"chapter": "15",
		"text": "Susukhaṃ vata jīvāma verinesu averino\\nVerinesu manussesu viharāma averino"
	},
	"198": {
		"chapter": "15",
		"text": "Susukhaṃ vata jīvāma āturesu anāturā\\nĀturesu manussesu viharāma anāturā"
	},
	"199": {
		"chapter": "15",
		"text": "Susukhaṃ vata jīvāma ussūkesu anussukā \\r\\nUssukesu manussesu viharāma anussukā"
	},
	"200": {
		"chapter": "15",
		"text": "Susukhaṃ vata jīvāma yesaṃ no natthi kiñcanaṃ\\nPītibhakkhā bhavissāma devā ābhassarā yathā"
	},
	"201": {
		"chapter": "15",
		"text": "Jayaṃ veraṃ pasavati dukkhaṃ seti parājito\\nUpasanto sukhaṃ seti hatmā jayaparājayaṃ"
	},
	"202": {
		"chapter": "15",
		"text": "Natthi rāgasamo aggi natthi dosasamo kali\\nNatthi khandhasamā dukkhā katthi santiparaṃ sukhaṃ"
	},
	"203": {
		"chapter": "15",
		"text": "Jighacchāparamā rogā saṅkhāraparamā dukhā\\nEtaṃ ñatvā yathābhūtaṃ nibbāṇaparamaṃ sukhaṃ"
	},
	"204": {
		"chapter": "15",
		"text": "Ārogyaparamā lābhā santuṭṭhiparamaṃ dhanaṃ\\nVissāsaparamā ñātī nibbāṇaparamaṃ sukhaṃ"
	},
	"205": {
		"chapter": "15",
		"text": "Pavivekarasaṃ pītvā rasaṃ upasamassa ca\\nNiddaro hoti nippāpo dhammapītirasaṃ pibaṃ"
	},
	"206": {
		"chapter": "15",
		"text": "Sāhu dassanamariyānaṃ sannivāso sadā sukho\\nAdassanena bālānaṃ niccameva sukhī siyā"
	},
	"207": {
		"chapter": "15",
		"text": "Bālasaṅgatacārīhi dīghamaddhāna socati\\nDukkho bālehi saṃvāso amitteneva sabbadā\\nDhīro ca sukhasaṃvāso ñātīnaṃ va samāgamo"
	},
	"208": {
		"chapter": "15",
		"text": "Tasmāhi,\\nDhīrañca paññca bahussutañca\\nDhorayhasīlaṃ vatavantamāriyaṃ\\nTaṃ tādisaṃ sappurisaṃ sumedhaṃ\\nBhajetha nakkhattapathaṃ va candimā"
	},
	"209": {
		"chapter": "16",
		"text": "Ayoge yuñjamattānaṃ yogasmiñca ayojayaṃ\\nAtthaṃ hitvā piyaggāhī pihetattānuyoginaṃ"
	},
	"210": {
		"chapter": "16",
		"text": "Mā piyehi samāgañchī appiyehi kudācanaṃ\\nPiyānaṃ adassanaṃ dukkhaṃ appiyānañca dassanaṃ"
	},
	"211": {
		"chapter": "16",
		"text": "Tasmā piyaṃ na kayirātha piyāpāyo hi pāpako\\nGanthā tesaṃ na vijjanti yesaṃ natthi piyāppiyaṃ"
	},
	"212": {
		"chapter": "16",
		"text": "Piyato jāyatī soko piyato jāyatī bhayaṃ\\nPiyato vippamuttassa natthi soko kuto bhayaṃ"
	},
	"213": {
		"chapter": "16",
		"text": "Pemato jāyatī soko pemato jāyatī bhayaṃ\\nPemato vippamuttassa natthi soko kuto bhayaṃ"
	},
	"214": {
		"chapter": "16",
		"text": "Ratiyā jāyatī soko ratiyā jāyatī bhayaṃ\\nRatiyā vippamuttassa natthi soko kuto bhayaṃ"
	},
	"215": {
		"chapter": "16",
		"text": "Kāmato jāyatī soko kāmato jāyatī bhayaṃ\\nKāmato vippamuttassa natthi soko kuto bhayaṃ"
	},
	"216": {
		"chapter": "16",
		"text": "Taṇhāya jāyatī soko taṇhāya jāyatī bhayaṃ\\nTaṇhāya vippamuttassa natthi soko kuto bhayaṃ"
	},
	"217": {
		"chapter": "16",
		"text": "Sīladassanasampannaṃ dhammaṭṭhaṃ saccavedinaṃ\\nAttano kamma kubbānaṃ taṃ jano kurute piyaṃ"
	},
	"218": {
		"chapter": "16",
		"text": "Chandajāto anakkhāte manasā ca phuṭo siyā\\nKāmesu ca appaṭibaddhacitto uddhaṃ soto ti vuccati"
	},
	"219": {
		"chapter": "16",
		"text": "Cirappavāsiṃ purisaṃ dūrato sotthimāgataṃ\\nÑātimittā suhajjā ca abhinandanti āgataṃ"
	},
	"220": {
		"chapter": "16",
		"text": "Tatheva katapuññampi asmā lokā paraṃ gataṃ\\nPuññāni patigaṇhanti piyaṃ ñātīva āgataṃ"
	},
	"221": {
		"chapter": "17",
		"text": "Kodhaṃ jahe vippajaheyya mānaṃ,\\r\\nsaṃyojanaṃ sabbamatikkameyya.\\r\\nTaṃ nāmarūpasmimasajjamānaṃ\\r\\nakiñcanaṃ nānupatanti dukkhā."
	},
	"222": {
		"chapter": "17",
		"text": "Tamahaṃ sārathiṃ brūmi rasmggāho itaro jano"
	},
	"223": {
		"chapter": "17",
		"text": "Akkodhena jine kodhaṃ asādhuṃ sādhunā jine\\nJine kadariyaṃ dānena saccena alikavādinaṃ"
	},
	"224": {
		"chapter": "17",
		"text": "Saccaṃ bhaṇe na kujjheyya dajjāppasmimpi yācito\\nEtehi tīhi ṭhānehi gacche devāna santike"
	},
	"225": {
		"chapter": "17",
		"text": "Ahiṃsakā ye munayo niccaṃ kāyenasaṃvutā\\nTe yanti accutaṃ ṭhānaṃ yattha gantvā na socare"
	},
	"226": {
		"chapter": "17",
		"text": "Sadā jāgaramānānaṃ ahorattānusikkhinaṃ\\nNibbāṇaṃ adhimuttānaṃ atthaṃ gacchanti āsavā"
	},
	"227": {
		"chapter": "17",
		"text": "Porāṇametaṃ atula netaṃ ajjatanāmiva\\nNindanti tuṇhimāsīnaṃ nindanti bahubhāṇinaṃ\\nMitabhāṇimpi nindanti natthi loke anindito"
	},
	"228": {
		"chapter": "17",
		"text": "Na cāhu na ca bhavissati na cetarahi vijjati\\nEkantaṃ nindito poso ekantaṃ vā pasaṃsito"
	},
	"229": {
		"chapter": "17",
		"text": "Yañce viññū pasaṃsanti anuvicca suve suve\\nAcchiddavuttiṃ medhāviṃ paññāsīlasamāhitaṃ"
	},
	"230": {
		"chapter": "17",
		"text": "Nekkhaṃ jambonadasseva ko taṃ ninditumarahati\\nDevā pi naṃ pasaṃsanti brahmunā pi pasaṃsito"
	},
	"231": {
		"chapter": "17",
		"text": "Kāyappakopaṃ rakkheyya kāyena saṃvuto siyā\\nKāyaduccaritaṃ hitvā kāyena sucaritaṃ care"
	},
	"232": {
		"chapter": "17",
		"text": "Vacīpakopaṃ rakkheyya vācāya saṃvuto siyā\\nVacīduccaritaṃ hitvā vācāya sucaritaṃ care"
	},
	"233": {
		"chapter": "17",
		"text": "Manopakopaṃ rakkheyya manasā saṃvuto siyā\\nManoduccaritaṃ hitvā manasā sucaritaṃ care"
	},
	"234": {
		"chapter": "17",
		"text": "Kāyena saṃvutā dhīrā atho vācāya saṃvutā\\nManasā saṃvutā dhīrā te ve suparisaṃvutā"
	},
	"235": {
		"chapter": "18",
		"text": "Paṇḍupalāso va dāni si yamapurisā pi ca taṃ upaṭṭhitā\\nUyyogamukhe ca tiṭṭhasi patheyyampi ca te na vijjati"
	},
	"236": {
		"chapter": "18",
		"text": "So karohi dīpamattano khippa vāyama paṇḍito bhava\\nNiddhantamalo anaṅgaṇo dibbaṃ ariyabhūmimehisi"
	},
	"237": {
		"chapter": "18",
		"text": "Upanītavayo ca dāni si sampayāto si yamassa santike\\nVāso pi cate tthi antarā pātheyyampi ca te na vijjati"
	},
	"238": {
		"chapter": "18",
		"text": "So karohi dīpamattano khippa vāyama paṇḍito bhava\\nNiddhantamalo anaṅgaṇo na puna jātijaraṃ upehisi"
	},
	"239": {
		"chapter": "18",
		"text": "Anupubbena medhāvī thokathokaṃ khaṇe khaṇe\\nKammāro rajatasseva niddhame malamattano"
	},
	"240": {
		"chapter": "18",
		"text": "Ayasā va malaṃ samuṭṭhitaṃ taduṭṭhāya tameva khādati\\nEvaṃ atidhonacārinaṃ sakakammāni nayanti duggatiṃ"
	},
	"241": {
		"chapter": "18",
		"text": "Asajjhāyamalā mantā anuṭṭhānamalā gharā\\nMalaṃ vaṇṇassa kosajjaṃ pamādo rakkhato malaṃ"
	},
	"242": {
		"chapter": "18",
		"text": "Malitthiyā duccaritaṃ maccheraṃ dadato malaṃ\\nMalā ve pāpakā dhammā asmiṃ loke paramhi ca"
	},
	"243": {
		"chapter": "18",
		"text": "Tato malā malataraṃ avijjā paramaṃ malaṃ\\nEtaṃ malaṃ pahatvāna nimmalā hotha bhikkhavo"
	},
	"244": {
		"chapter": "18",
		"text": "Sujīvaṃ ahirikena kākasūrena dhaṃsinā\\nPakkhandinā pagabbhena saṃkiliṭṭhena jīvitaṃ"
	},
	"245": {
		"chapter": "18",
		"text": "Hirimatā ca dujjīvaṃ niccaṃ sucigavesinā\\nAlīnenāpagabbhena suddhājīvena passatā"
	},
	"246": {
		"chapter": "18",
		"text": "Yo pāṇamatipāteti musāvādaṃ ca bhāsati\\nLoke adinnaṃ ādiyati paradāraṃ ca gacchati"
	},
	"247": {
		"chapter": "18",
		"text": "Surāmerayapānaṃ ca yo naro anuyuñjati\\nIdheva poso lokasmiṃ mūlaṃ khaṇati attano"
	},
	"248": {
		"chapter": "18",
		"text": "Evambho purisa jānāhi pāpadhammā asaññatā\\nMā taṃ lobho adhammo ca ciraṃ dukkhāya randhayuṃ"
	},
	"249": {
		"chapter": "18",
		"text": "Dadāti ve yathā saddhaṃ yathā pasādanaṃ jano\\nTattha ve maṅku yo hoti paresaṃ pānabhojane\\nNa so divā vā rattiṃ vā samādhiṃ adhigacchati"
	},
	"250": {
		"chapter": "18",
		"text": "Yassa cetaṃ samucchannaṃ mūlaghaccaṃ samūhataṃ\\nSa ve divā vā rattiṃ vā samādhiṃ adhigacchati"
	},
	"251": {
		"chapter": "18",
		"text": "Natthi rāgasamo aggi natthi dosasamo gaho\\nNatthi mohasamaṃ jālaṃ natthi taṇhāsamā nadī"
	},
	"252": {
		"chapter": "18",
		"text": "Sudassaṃ vajjamaññesaṃ attano pana duddasaṃ\\nParesaṃ hi so vajjāni opuṇāti yathā bhūsaṃ\\nAttano pana chādeti kaliṃ va kitavā saṭho"
	},
	"253": {
		"chapter": "18",
		"text": "Paravajjānupassissa niccaṃ ujjhānasaññino\\nĀsavā tassa vaḍḍhanti ārā so āsavakkhayā"
	},
	"254": {
		"chapter": "18",
		"text": "Ākāse padaṃ natthi samaṇo natthi bāhire\\nPapañcābhiratā pajā nippapañcā tathāgatā"
	},
	"255": {
		"chapter": "18",
		"text": "Ākāse padaṃ natthi samaṇo natthi bāhire\\nSaṅkhārā sassatā natthi natthi buddhānaṃ iñjitaṃ"
	},
	"256": {
		"chapter": "19",
		"text": "Na tena hoti dhammaṭṭho yenatthaṃ sahasā naye\\nYo ca atthaṃ anatthañca ubho niccheyya paṇḍito"
	},
	"257": {
		"chapter": "19",
		"text": "Asāhasena dhammena samena nayatī pare\\nDhammassa gutto medhāvī dhammaṭṭho ti pavuccati"
	},
	"258": {
		"chapter": "19",
		"text": "Na tena paṇḍito hoti yāvatā bahu bhāsati\\nKhemī averī abhayo paṇḍito ti pavuccati"
	},
	"259": {
		"chapter": "19",
		"text": "Na tāvatā dhammadharā yāvatā bahu bhāsati\\nYo ca appampi sutvāna dhammaṃ kāyena passati\\nSa ve dhammadharo hoti yo dhammaṃ nappamajjati"
	},
	"260": {
		"chapter": "19",
		"text": "Na tena thero hoti yenassa palitaṃ siro\\nParipakko vayo tassa moghajiṇṇo ti vuccati"
	},
	"261": {
		"chapter": "19",
		"text": "Yamhi saccaṃ ca dhammo ca ahiṃsā saṃyamo damo\\nSa ve vantamalo dhīro thero iti pavuccati"
	},
	"262": {
		"chapter": "19",
		"text": "Na vākkaraṇamattena vaṇṇapokkharatāya vā\\nSādhurūpo naro hoti issukī maccharī saṭho"
	},
	"263": {
		"chapter": "19",
		"text": "Yassa ce taṃ samucchinnaṃ mūlaghaccaṃ samūhataṃ\\nSa vantadoso medhāvī sādhurūpo ti vuccati"
	},
	"264": {
		"chapter": "19",
		"text": "Na muṇḍakena samaṇo abbato alikaṃ bhaṇaṃ\\nIcchālobhasamāpanno samaṇo kiṃ bhavissati"
	},
	"265": {
		"chapter": "19",
		"text": "Yo ca sameti pāpāni aṇuṃ thūlāni sabbaso\\nSamitattā hi pāpānaṃ samaṇo ti pavuccati"
	},
	"266": {
		"chapter": "19",
		"text": "Na tena bhikkhū hoti yāvatā bhikkhate pare\\nVissaṃ dhammaṃ samādāya bhikkhu hoti na tāvatā"
	},
	"267": {
		"chapter": "19",
		"text": "Yo dha puññca pāpañca bāhetvā brahmacariyavā\\nSaṅkhāya loke carati sa ce bhikkhū ti vuccati"
	},
	"268": {
		"chapter": "19",
		"text": "Na monena muni hoti mūḷharūpo aviddasu\\nYo ca tulaṃ va paggayha varamādāya paṇḍito"
	},
	"269": {
		"chapter": "19",
		"text": "Pāpāni parivajjeti sa manī tena so muni\\nYo munāti ubho loke muni tena pavuccati"
	},
	"270": {
		"chapter": "19",
		"text": "Na tena ariyo hoti yena pāṇāni hiṃsati\\nAhiṃsā sabbapāṇānaṃ ariyo ti pavuccati"
	},
	"271": {
		"chapter": "19",
		"text": "Na sīlabbatamattena bāhusaccena vā pana\\nAtha vā samādhilābhena vivicca sayanena vā"
	},
	"272": {
		"chapter": "19",
		"text": "Phusāmi nekkhammasukhaṃ aputhujjanasevitaṃ\\nBhikkhu vissāsamāpādi appatto āsavakkhayaṃ"
	},
	"273": {
		"chapter": "20",
		"text": "Maggānaṭṭhaṅgiko seṭṭho saccānaṃ caturo padā\\nVirāgo seṭṭho dhammānaṃ divipadānaṃ ca cakkhumā"
	},
	"274": {
		"chapter": "20",
		"text": "Eso va maggo natthañño dassanassa visuddhiyā\\nEtaṃ hi tumhe paṭipajjatha mārassetaṃ pamohanaṃ"
	},
	"275": {
		"chapter": "20",
		"text": "Etaṃ hi tumhe paṭipannā dukkhassantaṃ karissatha\\nAkkhāto ve mayā maggo aññāya sallasatthanaṃ"
	},
	"276": {
		"chapter": "20",
		"text": "Tumhehi kiccaṃ ātappaṃ akkhātāro tathāgatā\\nPaṭipannā pamokkhanti jhāyino mārabandhanā"
	},
	"277": {
		"chapter": "20",
		"text": "Sabbe baṅkhārā aniccā ti yadā paññāya passati\\nAtha nibbindati dukkhe esa maggo visuddhiyā"
	},
	"278": {
		"chapter": "20",
		"text": "Sabbe baṅkhārā dukkhā ti yadā paññāya passati\\nAtha nibbindati dukkhe esa maggo visuddhiyā"
	},
	"279": {
		"chapter": "20",
		"text": "Sabbe dhammā anattā ti yadā paññāya passati\\nAtha nibbindati dukkhe esa maggo visuddhiyā"
	},
	"280": {
		"chapter": "20",
		"text": "Uṭṭhānakālamhi anuṭṭhahāno\\nYuvā balī ālasiyaṃ upeto\\nSaṃsannasaṅkappamano kusīto\\nPaññāya maggaṃ alaso na vindati"
	},
	"281": {
		"chapter": "20",
		"text": "Vācānurakkhī manasā susaṃvuto\\nKāyena ca akusalaṃ na kayirā\\nEte tayo kammapathe visodhaye\\nĀrādhaye maggaṃ isippaveditaṃ"
	},
	"282": {
		"chapter": "20",
		"text": "Yogā ve jāti bhūri ayogā bhūrisaṅkhayo\\nEtaṃ dvedhā pathaṃ ñatvā bhavāya vibhavāya ca\\nTathattānaṃ niveseyya yathā bhūri pavaḍḍhati"
	},
	"283": {
		"chapter": "20",
		"text": "Vanaṃ chindatha mā rukkhaṃ vanato jāyatī bhayaṃ\\nChetvā vanañca vanathañca nibbanā hotha bhikkhavo"
	},
	"284": {
		"chapter": "20",
		"text": "Yāvaṃ vanatho na chijjati anumatto pi narassa nārisu\\nPaṭibaddhamano va tāva so vaccho khīrapako va mātari"
	},
	"285": {
		"chapter": "20",
		"text": "Ucchinda sinehamattano kumudaṃ sāradikaṃ va pāṇinā\\nSantimaggameva brūhaya nibbāṇaṃ sugatena desitaṃ"
	},
	"286": {
		"chapter": "20",
		"text": "Idha vassaṃ vasissāmi idha hemanta gimbhisu\\nIti bālo vicinteti antarāyaṃ na bujjhati"
	},
	"287": {
		"chapter": "20",
		"text": "Taṃ puttapasusammattaṃ byāsattamanasaṃ naraṃ\\nSuttaṃ gāmaṃ mahogho va maccu ādāya gacchati"
	},
	"288": {
		"chapter": "20",
		"text": "Na santi puttā tāṇāya na pitā napi bandhavā\\nAntakenādhipannassa natthi ñātisu tāṇatā"
	},
	"289": {
		"chapter": "20",
		"text": "Etamatthavasaṃ ñatvā paṇḍito sīlasaṃvuto\\nNibbāṇagamanaṃ maggaṃ khippameva visodhaye "
	},
	"290": {
		"chapter": "21",
		"text": "Mattāsukhapariccāgā passe ce vipulaṃ sukhaṃ\\nCaje mattāsukhaṃ dhīro sampassaṃ vipulaṃ sukhaṃ"
	},
	"291": {
		"chapter": "21",
		"text": "Paradukkhūpadānena attano sukhamicchati\\nVerasaṃsaggasaṃsaṭṭho verā so na parimuccati"
	},
	"292": {
		"chapter": "21",
		"text": "Yaṃ hi kiccaṃ tadapaviddhaṃ akiccaṃ pana kayirati\\nUnnalānaṃ pamattānaṃ tesaṃ vaḍḍhanti āsavā"
	},
	"293": {
		"chapter": "21",
		"text": "Yesañca susamāraddhā niccaṃ kāyagatā sati\\nAkiccaṃ te na sevanti kicce sātaccakārino\\nSatānaṃ sampajānānaṃ atthaṃ gacchanti āsavā"
	},
	"294": {
		"chapter": "21",
		"text": "Mātaraṃ pitaraṃ hantvā rājāno dve ca khattiye\\nRaṭṭhaṃ sānuvaraṃ hantvā anīgho yāti brāhmaṇo"
	},
	"295": {
		"chapter": "21",
		"text": "Mātaraṃ pitaraṃ hantvā rājāno dve ca sottiye\\nVeyyagghapañcamaṃ hantvā anīgho yāti brāhmaṇo\\n"
	},
	"296": {
		"chapter": "21",
		"text": "Suppabuddhaṃ pabujjhanti sadā gotamasāvakā\\nYesaṃ divā ca ratto ca niccaṃ buddhagatā sati"
	},
	"297": {
		"chapter": "21",
		"text": "Suppabuddhaṃ pabujjhanti sadā gotamasāvakā\\nYesaṃ divā ca ratto ca niccaṃ dhammagatā sati"
	},
	"298": {
		"chapter": "21",
		"text": "Suppabuddhaṃ pabujjhanti sadā gotamasāvakā\\nYesaṃ divā ca ratto ca niccaṃ saṅghagatā sati"
	},
	"299": {
		"chapter": "21",
		"text": "Suppabuddhaṃ pabujjhanti sadā gotamasāvakā \\r\\nYesaṃ divā ca ratto ca niccaṃ kāyagatā sati"
	},
	"300": {
		"chapter": "21",
		"text": "Suppabuddhaṃ pabujjhanti sadā gotamasāvakā\\nYesaṃ divā ca ratto ca ahiṃsāya rato mano"
	},
	"301": {
		"chapter": "21",
		"text": "Suppabuddhaṃ pabujjhanti sadā gotamasāvakā\\nYesaṃ divā ca ratto ca bhāvanāya rato mano"
	},
	"302": {
		"chapter": "21",
		"text": "Duppabbajjaṃ durabhiramaṃ durāvāsā gharā dukhā\\nDukkhosamānasaṃvāso dukkhānupatitaddhagu\\nTasmā na caddhagu siyā dukkhānupatito siyā"
	},
	"303": {
		"chapter": "21",
		"text": "Saddho sīlena sampanno yasobhogasamappito\\nYaṃ yaṃ padesaṃ bhajati tattha tattheva pūjito"
	},
	"304": {
		"chapter": "21",
		"text": "Dūre santo pakāsanti himavanto va pabbato\\nAsantettha na dissanti rattiṃ khittā yathā sarā"
	},
	"305": {
		"chapter": "21",
		"text": "Ekāsanaṃ ekaseyyaṃ eko caramatandito\\nEko damayamattānaṃ vanante ramito siyā"
	},
	"306": {
		"chapter": "22",
		"text": "Abhūtavādī nirayaṃ upeti yo cāpi katvā na karomīti cāha\\nUbho pi te pecca samā bhavanti nihīnakammā manujā parattha"
	},
	"307": {
		"chapter": "22",
		"text": "Kāsāvakaṇṭhā bahavo pāpadhammā asaññatā\\nPāpā pāpehi kammehi nirayaṃ te upapajjare"
	},
	"308": {
		"chapter": "22",
		"text": "Seyye ayoguḷo bhutto tatto aggisikhūpamo\\nYañce bhūñjeyya dussīlo raṭṭhapiṇḍaṃ asaññato"
	},
	"309": {
		"chapter": "22",
		"text": "Cattāri ṭhānāni naro pamatto\\nĀpajjati paradārūpasevī\\nApuññalābhaṃ na nikāmaseyyaṃ\\nNindaṃ tatiyaṃ nirayaṃ catutthaṃ"
	},
	"310": {
		"chapter": "22",
		"text": "Apuññalābho ca gatī ca pāpikā\\nBhītassa bhītāya ratī ca thokikā\\nRājā ca daṇḍaṃ garukaṃ paṇeti\\nTasmā naro paradāraṃ na seve"
	},
	"311": {
		"chapter": "22",
		"text": "Kuso yathā duggahito hatthamevānukantati\\nSāmaññaṃ dupparāmaṭṭhaṃ nirayāyupakaḍḍhati"
	},
	"312": {
		"chapter": "22",
		"text": "Yaṃ kiñci sithilaṃ kammaṃ saṃkiliṭṭhaṃ ca yaṃ vataṃ\\nSaṅkassaraṃ brahmacariyaṃ na taṃ hoti mahapphalaṃ"
	},
	"313": {
		"chapter": "22",
		"text": "Kayirā ce kayirāthenaṃ daḷhamenaṃ parakkame\\nSaṭhilo hi paribbājo bhiyyo ākirate rajaṃ"
	},
	"314": {
		"chapter": "22",
		"text": "Akataṃ dukkataṃ seyyo pacchā tapati dukkataṃ\\nKataṃ ca sukataṃ seyyo yaṃ katvā nānutappati"
	},
	"315": {
		"chapter": "22",
		"text": "Nagaraṃ yathā paccantaṃ guttaṃ santarabāhiraṃ\\nEvaṃ gopetha attānaṃ khaṇo vo mā upaccagā\\nKhaṇātītā hi socanti nirayamhi samappitā"
	},
	"316": {
		"chapter": "22",
		"text": "Alajjitāye lajjanti lajjitāye na lajjare\\nMicchādiṭṭhisamādānā sattā gacchanti duggatiṃ"
	},
	"317": {
		"chapter": "22",
		"text": "Abhaye bhayadassino bhaye cābhayadassino\\nMicchādiṭṭhisamādānā sattā gacchanti duggatiṃ"
	},
	"318": {
		"chapter": "22",
		"text": "Avajje vajjamatino vajje cāvajjadassino\\nMicchādiṭṭhisamādānā sattā gacchanti duggatiṃ"
	},
	"319": {
		"chapter": "22",
		"text": "Vajjaṃ ca vajjato ñatvā avajjaṃ ca avajjato\\nSammādiṭṭhisamādānā sattā gacchanti suggatiṃ"
	},
	"320": {
		"chapter": "23",
		"text": "Ahaṃ nāgo va saṅgāme cāpāto patitaṃ saraṃ\\nAtivākyaṃ titikkhissaṃ dussīlo hi bahujjano"
	},
	"321": {
		"chapter": "23",
		"text": "Dantaṃ nayanti samitiṃ dantaṃ rājā bhirūhati\\nDanto seṭṭho manussesu yo tivākyaṃ titikkhati"
	},
	"322": {
		"chapter": "23",
		"text": "Varamassatarā dantā ājānīyā ca sindhavā\\nKuñjarā ca mahānāgā attadanto tato varaṃ"
	},
	"323": {
		"chapter": "23",
		"text": "Na hi etehi yānehi gaccheyya agataṃ disaṃ\\nYathāttanā sudantena danto dantena gacchati"
	},
	"324": {
		"chapter": "23",
		"text": "Dhanapālako nāma kuñjaro kaṭukappabhedano dunnivārayo\\nBaddho kabalaṃ na bhuñjati sumarati nāgavanassa kuñjaro"
	},
	"325": {
		"chapter": "23",
		"text": "Middhī yadā hoti mahagghaso ca niddāyitā samparivattasāyī\\nMahāvarāho va nivāpapuṭṭho punappunaṃ gabbhamupeti mando"
	},
	"326": {
		"chapter": "23",
		"text": "Idaṃ pure cittamacāri cārikaṃ\\nYenicchakaṃ yatthakāmaṃ yathāsukhaṃ\\nTadajjahaṃ niggahessāmi yoniso\\nHatthippabhinnaṃ viya aṅkusaggaho"
	},
	"327": {
		"chapter": "23",
		"text": "Appamādaratā hotha sacittamanurakkhatha\\nDuggā uddharathattānaṃ paṅke sanno va kuñjaro"
	},
	"328": {
		"chapter": "23",
		"text": "Sace labhetha nipakaṃ sahāyaṃ\\nSaddhiṃ caraṃ sādhu vihāri dhīraṃ\\nAbhibhuyya sabbāni parissayāni\\nCareyya tenattamano satīmā"
	},
	"329": {
		"chapter": "23",
		"text": "No ce labhetha nipakaṃ sahāyaṃ\\nSaddhiṃ caraṃ sādhu vihāri dhīraṃ\\nRājā va raṭṭhaṃ vijitaṃ pahāya\\nEko care mātaṅgaraññe va nāgo"
	},
	"330": {
		"chapter": "23",
		"text": "Ekassa caritaṃ seyyo\\nNatthi bāle sahāyatā\\nEko care na ca pāpāni kayirā\\nAppossukko mātaṅgaraññe va nāgo"
	},
	"331": {
		"chapter": "23",
		"text": "Atthamhi jātamhi sukhā sahāyā\\nTuṭṭhī sukhā yā itarītarena\\nPuññaṃ sukhaṃ jīvitasaṅkhayamhi\\nSabbassa dukkhassa sukhaṃ pahāṇaṃ"
	},
	"332": {
		"chapter": "23",
		"text": "Sukhā matteyyatā loke atho petteyyatā sukhā\\nSukhā sāmaññatā loke atho brahmaññatā sukhā"
	},
	"333": {
		"chapter": "23",
		"text": "Sukhaṃ yāva jarā sīlaṃ sukhā saddhā patiṭṭhitā\\nSukho paññāya paṭilābho pāpānaṃ akaraṇaṃ sukhaṃ"
	},
	"334": {
		"chapter": "24",
		"text": "Manujassa pamattacārino taṇhā vaḍḍhati māluvā viya\\nSo palavati hurāhuraṃ phalamicchaṃ va vanasmiṃ vānaro"
	},
	"335": {
		"chapter": "24",
		"text": "Yā esā sahatī jammī taṇhā loke visattikā\\nSokā tassa pavaḍḍhanti abhivaṭṭhaṃ va bīraṇaṃ"
	},
	"336": {
		"chapter": "24",
		"text": "Yo ce taṃ sahatī jammiṃ taṇhaṃ loke duraccayaṃ\\nSokā tamhā papatanti udabindū va pokkharā"
	},
	"337": {
		"chapter": "24",
		"text": "Taṃ vo vadāmi bhaddaṃ vo yāvantettha samāgatā \\r\\nTaṇhāya mūlaṃ khaṇatha usīrattho bīraṇaṃ \\r\\nMā vo nalaṃ va soto va māro bhañji punappunaṃ"
	},
	"338": {
		"chapter": "24",
		"text": "Yathāpi mūle anupaddave daḷhe\\nChinno pi rukkho punareva rūhati\\nEvampi taṇhānusaye anūhate\\nNibbatti dukkhamidaṃ punappunaṃ"
	},
	"339": {
		"chapter": "24",
		"text": "Yassa chattiṃsati sotā manāpassavanā bhūsā\\nVāhā vahanti duddiṭṭhiṃ saṅkappā rāganissitā"
	},
	"340": {
		"chapter": "24",
		"text": "Savanti sabbadhi sotā latā ubbhijja tiṭṭhati\\nTañca disvā lataṃ jātaṃ mūlaṃ paññāya chindatha"
	},
	"341": {
		"chapter": "24",
		"text": "Saritāni sinehitāni ca somanassāni bhavanti jantuno\\nTe sātasitā sukhesino te ve jāti jarūpagā narā"
	},
	"342": {
		"chapter": "24",
		"text": "Tasiṇāya purakkhatā pajā parisappanti saso va bādhito\\nSaṃyojanasaṅgasattā dukkhamupenti punappunaṃ cirāya"
	},
	"343": {
		"chapter": "24",
		"text": "Tasiṇāya purakkhatā pajā parisappanti saso va bādhito\\nTasmā tasiṇaṃ vinodaya bhikkhu ākaṅkhī virāgamattano"
	},
	"344": {
		"chapter": "24",
		"text": "Yo nibbanatho+ vanādhimutto vanamutto vanameva dhāvati\\nTaṃ puggalametha passatha mutto bandhanameva dhāvati"
	},
	"345": {
		"chapter": "24",
		"text": "Na taṃ daḷhaṃ bandhanamāhu dhīrā\\nYadāyasaṃ dārujaṃ babbajañca\\nSārattarattā maṇikuṇḍalesu\\nPuttesu dāresu ca yā apekhā"
	},
	"346": {
		"chapter": "24",
		"text": "Etaṃ daḷhaṃ bandhanamāhu dhīrā\\nOhārinaṃ sithilaṃ duppamuñcaṃ\\nEtampi chetvāna paribbajanti\\nAnapekkhino kāmasukhaṃ pahāya"
	},
	"347": {
		"chapter": "24",
		"text": "Ye rāgarattānupatanti sotaṃ\\nSayaṃ kataṃ makkaṭako va jālaṃ\\nEtampi chetvāna vajanti dhīrā\\nAnapekkhino sabbadukkhaṃ pahāya"
	},
	"348": {
		"chapter": "24",
		"text": "Muñca pure muñca pacchato majjhe muñca bhavassa pāragū\\nSabbattha vimuttamānaso na puna jātijaraṃ upehisi"
	},
	"349": {
		"chapter": "24",
		"text": "Vitakkapamathitassa jantuno tibbarāgassa subhānupassino\\nBhiyyo taṇhā pavaḍḍhati esa kho daḷhaṃ karoti bandhanaṃ"
	},
	"350": {
		"chapter": "24",
		"text": "Vitakkupasame ca yo rato asubhaṃ bhāvayati sadā sato\\nEsa kho vyantikāhiti esa checchati mārabandhanaṃ"
	},
	"351": {
		"chapter": "24",
		"text": "Niṭṭhaṃ gato asantāsī vītataṇho anaṅgaṇo\\nAcchindi bhavasallāni antimo yaṃ samussayo"
	},
	"352": {
		"chapter": "24",
		"text": "Vītataṇho anādāno niruttipadakovido\\nAkkharānaṃ sannipātaṃ jaññā pubbaparāni ca\\nSa ve antimasārīro mahāpañño mahāpuriso ti vuccati"
	},
	"353": {
		"chapter": "24",
		"text": "Sabbābhibhū sabbavidū hamasmi\\nSabbesu dhammesu anūpalitto\\nSabbañjaho taṇhakkhaye vimutto\\nSayaṃ abhiññāya kamuddiseyyaṃ"
	},
	"354": {
		"chapter": "24",
		"text": "Sabbadānaṃ dhammadānaṃ jināti\\nSabbaṃ rasaṃ dhammaraso jināti\\nSabbaṃ ratiṃ dhammaratī jināti\\nTaṇhakkhayo sabbadukkhaṃ jināti"
	},
	"355": {
		"chapter": "24",
		"text": "Hananti bhogā dummedhaṃ no ve pāragavesino\\nBhogataṇhāya dummedho hanti aññe va attanā"
	},
	"356": {
		"chapter": "24",
		"text": "Tiṇadosāni khettāni rāgadosā ayaṃ pajā\\nTasmā hi vītarāgesu dinnaṃ hoti mahapphalaṃ"
	},
	"357": {
		"chapter": "24",
		"text": "Tiṇadosāni khettāni dosadosā ayaṃ pajā\\nTasmā hi vītadosesu dinnaṃ hoti mahapphalaṃ"
	},
	"358": {
		"chapter": "24",
		"text": "Tiṇadosāni khettāni mohadosā ayaṃ pajā\\nTasmā hi vītamohesu dinnaṃ hoti mahapphalaṃ"
	},
	"359": {
		"chapter": "24",
		"text": "Tiṇadosāni khettāni icchādosā ayaṃ pajā\\nTasmā hi vigaticchesu dinnaṃ hoti mahapphalaṃ"
	},
	"360": {
		"chapter": "25",
		"text": "Cakkhunā saṃvaro sādhu sādhu sotena saṃvaro\\nGhāṇena saṃvaro sādhu sādhu jivhāya saṃvaro"
	},
	"361": {
		"chapter": "25",
		"text": "Kāyena saṃvaro sādhu sādhu vācāya saṃvaro\\nManasā saṃvaro sādhu sādhu sabbattha saṃvaro\\nSabbattha saṃvuto bhikkhu sabbadukkhā pamuccati"
	},
	"362": {
		"chapter": "25",
		"text": "Hattha saññato pādasaññato\\nVācāya saññato saññatuttamo\\nAjjhattarato samāhito\\nEko santusito tamāhu bhikkhuṃ"
	},
	"363": {
		"chapter": "25",
		"text": "Yo mukhasaññato bhikkhu mantabhāṇī anuddhato\\nAtthaṃ dhammaṃ ca dīpeti madhuraṃ tassa bhāsitaṃ"
	},
	"364": {
		"chapter": "25",
		"text": "Dhammārāmo dhammarato dhammaṃ anuvicintayaṃ\\nDhammaṃ anussaraṃ bhikkhu saddhammā na parihāyati"
	},
	"365": {
		"chapter": "25",
		"text": "Salābhaṃ nātimaññeyya nāññesaṃ pihayaṃ care\\nAññesaṃ pihayaṃ bhikkhu samādhiṃ nādhigacchati"
	},
	"366": {
		"chapter": "25",
		"text": "Appalābho pi ce bhikkhu salābhaṃ nātimaññati \\r\\nTaṃ ve devā pasaṃsanti suddhājīviṃ atanditaṃ "
	},
	"367": {
		"chapter": "25",
		"text": "Sabbaso nāmarūpasmiṃ yassa natthi mamāyitaṃ\\nAsatā ca na socati sa ve bhikkhū ti vuccati"
	},
	"368": {
		"chapter": "25",
		"text": "Mettāvihārī yo bhikkhū pasanno buddhasāsane\\nAdhigacche padaṃ santaṃ saṅkhārūpasamaṃ sukhaṃ"
	},
	"369": {
		"chapter": "25",
		"text": "Siñca bhikkhu imaṃ nāvaṃ sittā te lahumessati\\nChetvā rāgaṃ dosaṃ ca tato nibbāṇamehisi"
	},
	"370": {
		"chapter": "25",
		"text": "Pañca chinde pañca jahe pañca cuttari bhāvaye\\nPañcasaṅgātigo bhikkhu oghatiṇṇo ti vuccati"
	},
	"371": {
		"chapter": "25",
		"text": "Jhāya bhikkhu mā ca pāmado\\nMā te kāmaguṇe bhamassu cittaṃ\\nMā lohaguḷaṃ gilī pamatto\\nMā kandi dukkhamidanti ḍayhamāno"
	},
	"372": {
		"chapter": "25",
		"text": "Natthi jhānaṃ apaññassa paññā natthi ajhāyato\\nYamhi jhānaṃ ca paññā ca sa ve nibbāṇasantike"
	},
	"373": {
		"chapter": "25",
		"text": "Suññāgāraṃ paviṭṭhassa santacittassa bhikkhuno\\nAmānusī rati hoti sammā dhammaṃ vipassato"
	},
	"374": {
		"chapter": "25",
		"text": "Yato yato sammasati khandhānaṃ udayabbayaṃ\\nLabhati pītipāmojjaṃ amataṃ taṃ vijānataṃ"
	},
	"375": {
		"chapter": "25",
		"text": "Tatrāyamādi bhavati idha paññassa bhikkhuno\\nIndriyagutti santuṭṭhī pātimokkhe ca saṃvaro"
	},
	"376": {
		"chapter": "25",
		"text": "Mitte bhajassu kalyāṇe suddhājīve atandite\\nPaṭisanthāravuttyassa ācārakusalo siyā\\nTato pāmojjabahulo dukkhassantaṃ karissasi"
	},
	"377": {
		"chapter": "25",
		"text": "Vassikā viya pupphāni maddavāni pamuñcati\\nEvaṃ rāgaṃ ca dosaṃ ca vippamuñcetha bhikkhavo"
	},
	"378": {
		"chapter": "25",
		"text": "Santakāyo santavāco santavā susamāhito\\nVantalokāmiso bhikkhu upasanto ti vuccati"
	},
	"379": {
		"chapter": "25",
		"text": "Attanā vodayattānaṃ paṭimāse ttamattanā\\nSo attagutto satimā sukhaṃ bhikkhu vihāhisi"
	},
	"380": {
		"chapter": "25",
		"text": "Attā hi attano nātho attā hi attano gati\\nTasmā saññamayattānaṃ assaṃ bhadraṃ va vāṇijo"
	},
	"381": {
		"chapter": "25",
		"text": "Pāmojjabahulo bhikkhu pasanno buddhasāsane\\nAdhigacche padaṃ santaṃ saṅkhārūpasamaṃ sukhaṃ"
	},
	"382": {
		"chapter": "25",
		"text": "Yo have daharo bhikkhu yuñjati buddhasāsane\\nSo imaṃ lokaṃ pabhāseti abbhā mutto va candimā"
	},
	"383": {
		"chapter": "26",
		"text": "Chinda sotaṃ parakkamma kāme panuda brāhmaṇa\\nSaṅkhārānaṃ khayaṃ ñatvā akataññū si brāhmaṇa"
	},
	"384": {
		"chapter": "26",
		"text": "Yadā dvayesu dhammesū pāragū hoti brāhmaṇo\\nAthassa sabbe saṃyogā atthaṃ gacchanti jānato"
	},
	"385": {
		"chapter": "26",
		"text": "Yassa pāraṃ apāraṃ vā pārāpāraṃ na vijjati\\nVītaddaraṃ visaṃyuttaṃ tam ahaṃ brūmi brāhmaṇaṃ"
	},
	"386": {
		"chapter": "26",
		"text": "Jhāyiṃ virajamāsīnaṃ katakiccaṃ anāsavaṃ\\nUttamatthaṃ anuppattaṃ tam ahaṃ brūmi brāhmaṇaṃ"
	},
	"387": {
		"chapter": "26",
		"text": "Divā tapati ādicco rattiṃ ābhāti candimā\\nSannaddho khattiyo tapati jhāyī tapati brāhmaṇo\\nAtha sabbamahorattiṃ buddho tapati tejasā"
	},
	"388": {
		"chapter": "26",
		"text": "Bāhitapāpo ti brāhmaṇo samacariyā samaṇo ti vuccati\\nPabbājayattano malaṃ tasmā pabbajito ti vuccati"
	},
	"389": {
		"chapter": "26",
		"text": "Na brāhmaṇassa pahareyya nāssa muñcetha brāhmaṇo\\nDhī brāhmaṇassa hantāraṃ tato dhī yassa muñcati"
	},
	"390": {
		"chapter": "26",
		"text": "Na brāhmaṇassetadakiñci seyyo\\nYadā nisedho manaso piyehi\\nYato yato hiṃsamano nivattati\\nTato tato sammati meva dukkhaṃ"
	},
	"391": {
		"chapter": "26",
		"text": "Yassa kāyena vācāya manasā natthi dukkataṃ\\nSaṃvutaṃ tīhi ṭhānehi tam ahaṃ brūmi brāhmaṇaṃ"
	},
	"392": {
		"chapter": "26",
		"text": "Yamhā dhammaṃ vijāneyya sammāsambuddhadesitaṃ\\nSakkaccaṃ taṃ namasseyya aggihuttaṃ va brāhmaṇo"
	},
	"393": {
		"chapter": "26",
		"text": "Na jaṭāhi na gottena jaccā hoti brāhmaṇo\\nYamhi saccañca dhammo ca so sucī so va brāhmaṇo"
	},
	"394": {
		"chapter": "26",
		"text": "Kiṃ te jaṭāhi dummedha kiṃ te ajinasāṭiyā\\nAbbhantaraṃ te gahaṇaṃ bāhiraṃ parimajjasi"
	},
	"395": {
		"chapter": "26",
		"text": "Paṃsukūladharaṃ jantūṃ kisaṃ dhamanisanthataṃ\\nEkaṃ vanasmiṃ jhāyantaṃ tam ahaṃ brūmi brāhmaṇaṃ"
	},
	"396": {
		"chapter": "26",
		"text": "Na cāhaṃ brāhmaṇaṃ brūmi yonijaṃ mattisambhavaṃ\\nBhovādī nāma so hoti sace hoti sakiñcano\\nAkiñcanaṃ anādānaṃ tam ahaṃ brūmi brāhmaṇaṃ"
	},
	"397": {
		"chapter": "26",
		"text": "Sabbasaṃyojanaṃ chetvā yo ve na paritassati\\nSaṅgātigaṃ vidaññuttaṃ tam ahaṃ brūmi brāhmaṇaṃ"
	},
	"398": {
		"chapter": "26",
		"text": "Chetvā naddhiṃ varattañca sandāmaṃ sahanukkamaṃ\\nUkkhittapalighaṃ buddhaṃ tam ahaṃ brūmi brāhmaṇaṃ"
	},
	"399": {
		"chapter": "26",
		"text": "Akkosaṃ vadhabandhaṃ ca aduṭṭho yo titikkhati \\r\\nKhantibalaṃ balānīkaṃ tam ahaṃ brūmi brāhmaṇaṃ"
	},
	"400": {
		"chapter": "26",
		"text": "Akkodhanaṃ vatavantaṃ sīlavantaṃ anussutaṃ \\r\\nDantaṃ antimasārīraṃ tam ahaṃ brūmi brāhmaṇaṃ"
	},
	"401": {
		"chapter": "26",
		"text": "Vāri pokkharapatte va āraggeriva sāsapo\\nYo na lippati kāmesu tam ahaṃ brūmi brāhmaṇaṃ"
	},
	"402": {
		"chapter": "26",
		"text": "Yo dukkhassa pajānāti idheva khayamattano\\nPannabhāraṃ visaṃyuttaṃ tam ahaṃ brūmi brāhmaṇaṃ"
	},
	"403": {
		"chapter": "26",
		"text": "Gambhīrapaññaṃ medhāviṃ maggāmaggassa kovidaṃ\\nUttamatthaṃ anuppattaṃ tam ahaṃ brūmi brāhmaṇaṃ"
	},
	"404": {
		"chapter": "26",
		"text": "Asaṃsaṭṭhaṃ gahaṭṭhehi anāgārehi cūbhayaṃ\\nAnokāsariṃ appicchaṃ tam ahaṃ brūmi brāhmaṇaṃ"
	},
	"405": {
		"chapter": "26",
		"text": "Nidhāya daṇḍaṃ bhūtesu tasesu thāvaresu ca\\nYo na hanti na ghāteti tam ahaṃ brūmi brāhmaṇaṃ"
	},
	"406": {
		"chapter": "26",
		"text": "Aviruddhaṃ viruddhesu attadaṇḍesu nibbutaṃ\\nSādānesu anādānaṃ tam ahaṃ brūmi brāhmaṇaṃ"
	},
	"407": {
		"chapter": "26",
		"text": "Yassa rāgo ca doso ca māno makkho ca pātito\\nSāsapo riva āraggā tam ahaṃ brūmi brāhmaṇaṃ"
	},
	"408": {
		"chapter": "26",
		"text": "Akakkasaṃ viññapaniṃ giraṃ saccaṃ udīraye\\nYāya nābhisaje kañci tam ahaṃ brūmi brāhmaṇaṃ"
	},
	"409": {
		"chapter": "26",
		"text": "Yo dha dīghaṃ va rassaṃ vā aṇuṃ thūlaṃ subhāsubhaṃ\\nLoke adinnaṃ nādiyati tam ahaṃ brūmi brāhmaṇaṃ"
	},
	"410": {
		"chapter": "26",
		"text": "Āsā yassa na vijjanti asmiṃ loke paramhi ca\\nNirāsayaṃ visaṃyuttaṃ tam ahaṃ brūmi brāhmaṇaṃ"
	},
	"411": {
		"chapter": "26",
		"text": "Yassālayā na vijjanti aññāya akathaṃkathī\\nAmatogadhaṃ anuppattaṃ tam ahaṃ brūmi brāhmaṇaṃ"
	},
	"412": {
		"chapter": "26",
		"text": "Yo dha puññca pāpañca ubho saṅgaṃ upaccagā\\nAsokaṃ virajaṃ suddhaṃ tam ahaṃ brūmi brāhmaṇaṃ"
	},
	"413": {
		"chapter": "26",
		"text": "Candaṃ va vimalaṃ suddhaṃ vippasannamanāvilaṃ\\nNandībhavaparikkhīṇaṃ tam ahaṃ brūmi brāhmaṇaṃ"
	},
	"414": {
		"chapter": "26",
		"text": "Yo imaṃ paḷipathaṃ duggaṃ saṃsāraṃ mohamaccagā\\nTiṇṇo pāragato jhāyī anejo akathaṃkatī\\nAnupādāya nibbuto tam ahaṃ brūmi brāhmaṇaṃ"
	},
	"415": {
		"chapter": "26",
		"text": "Yo dha kāme pahātvāna anāgāro paribbaje\\nKāmabhavaparikkhīṇaṃ tam ahaṃ brūmi brāhmaṇaṃ"
	},
	"416": {
		"chapter": "26",
		"text": "Yo dha taṇhaṃ pahātvāna anāgāro paribbaje\\nTaṇhābhavaparikkhīṇaṃ tam ahaṃ brūmi brāhmaṇaṃ"
	},
	"417": {
		"chapter": "26",
		"text": "Hitvā mānusakaṃ yogaṃ dibbaṃ yogaṃ upaccagā\\nSabbayogavisaṃyuttaṃ tam ahaṃ brūmi brāhmaṇaṃ"
	},
	"418": {
		"chapter": "26",
		"text": "Hitvā ratiṃ ca aratiṃ ca sītibhūtaṃ nirūpadhiṃ\\nSabbalokābhibhuṃ vīraṃ tam ahaṃ brūmi brāhmaṇaṃ"
	},
	"419": {
		"chapter": "26",
		"text": "Cutiṃ yo vedi sattānaṃ upapattiṃ ca sabbaso\\nAsattaṃ sugataṃ buddhaṃ tam ahaṃ brūmi brāhmaṇaṃ"
	},
	"420": {
		"chapter": "26",
		"text": "Yassa gatiṃ na jānanti devā gandhabbamānusā\\nKhīṇāsavaṃ arahantaṃ tam ahaṃ brūmi brāhmaṇaṃ"
	},
	"421": {
		"chapter": "26",
		"text": "Yassa pure ca pacchā ca majjhe ca natthi kiñcanaṃ\\nAkiñcanaṃ anādānaṃ tam ahaṃ brūmi brāhmaṇaṃ"
	},
	"422": {
		"chapter": "26",
		"text": "Usabhaṃ pavaraṃ vīraṃ mahesiṃ vijitāvinaṃ\\nAnejaṃ nhātakaṃ buddhaṃ tam ahaṃ brūmi brāhmaṇaṃ"
	},
	"423": {
		"chapter": "26",
		"text": "Pubbenivāsaṃ yo vedī saggāpāyaṃ ca passati \\r\\nAtho jātikkhayaṃ patto abhiññāvosito muni \\r\\nSabbavositavosānaṃ tam ahaṃ brūmi brāhmaṇaṃ"
	}
}